## Składniki na spód:
Ewentualnie można zrobić z [[Spód sernika]]
- 250 g ciastek pełnoziarnistych typu digestive
- 70 g masła
Ciastka pokruszyć w malakserze na piasek, masło roztopić. Masło wymieszać z ciastkami do otrzymania masy o konsystencji mokrego piasku.

Tortownicę o średnicy 23 cm wyłożyć papierem do pieczenia (tylko spód). Dno tortownicy i boki (do połowy ich wysokości) wyłożyć masą ciasteczkową, wyrównać np. dnem szklanki.

Schłodzić w lodówce do czasu przygotowania masy serowej.

Formę dwukrotnie owinąć z zewnątrz folią aluminiową (od dołu i boki, nie górę) – sernik będzie pieczony w kąpieli wodnej, więc woda nie może się dostać do formy.

## Składniki na masę serową:

- 750 g twarogu półtłustego lub tłustego, zmielonego przynajmniej dwukrotnie (ewentualnie serka kremowego typu philadelphia)
- 1 szklanka (250 ml) śmietany kremówki 36% lub 30%
- 150 g drobnego cukru do wypieków
- 2 łyżeczki otartej skórki z cytryny
- 3 jajka
Wszystkie składniki powinny być w temperaturze pokojowej.

Ser zmiksować z cukrem i skórką z cytryny. Kolejno dodawać jajka (całe), miksując po każdym dodaniu, następnie śmietanę kremówkę. Nie miksować zbyt długo, by niepotrzebnie nie napowietrzać masy serowej – napowietrzony sernik mocno urośnie, a potem opadnie. Nie chcemy tego; sernik po upieczeniu powinien być równy jak stół.

Wyjąć formę z lodówki, masę serową wylać na schłodzony spód z ciastek.

Piec w temperaturze 160ºC przez około 60 – 70 minut, w kąpieli wodnej*, najlepiej bez termoobiegu. Gotowy sernik powinien być ścięty i sprężysty na wierzchu.

Wystudzić w lekko uchylonym piekarniku, następnie schłodzić w lodówce przez około 12 godzin.

## Składniki na lemon curd:

- 45 g masła
- pół szklanki drobnego cukru do wypieków (110 g)
- 1 jajko, lekko roztrzepane
- 1 łyżeczka otartej skórki z cytryny
- 2 łyżki soku z cytryny
Masło rozpuścić, ostudzić. Dodać pozostałe składniki i zmiksować. Masę umieścić w szklanej miseczce, którą ustawić na rondelku z gotującą się wodą. Gotować w kąpieli wodnej mieszając, aż zgęstnieje. Lekko przestudzić.

Na wystudzony sernik wyłożyć lemon curd, równo rozprowadzić. Włożyć do lodówki na minimum 4 godziny, a najlepiej na całą noc.

* Sernik pieczemy w kąpieli wodnej: kąpiel wodna polega na tym, że formę z sernikiem wkładamy do większej formy lub naczynia żaroodpornego, do którego nalewamy wrzącej wody do połowy wysokości formy z masą serową. Sernik pieczony jest z parą wodną a więc w bardzo wysokiej wilgotności. Dzięki parze wodnej sernik piecze się w jednakowym stopniu w każdym miejscu, nawet na środku, nie pęka po upieczeniu i zachowuje idealną kremową konsystencję

#ciasto #wypieki #święta #ser_biały #lemon_curd