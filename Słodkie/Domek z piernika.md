**Ciasto na piernik:**

- 600 g mąki pszennej
- 200 g masła (opcjonalnie margaryny, jeśli posłuży wyłącznie do dekoracji).
- 250 g miodu
- 150 g cukru
- 50 ml mleka
- 1 duże jajko (rozmiar L)
- 30 g przyprawy korzennej do piernika
- 15 g kakao
- 1 łyżeczka sody oczyszczonej
- szczypta soli

  **Lukier:**

- 1 białko z dużego jajka (ok. 40 g)
- ok. 200 g cukru pudru

### PRZYGOTOWANIE

**Ciasto na piernik**

1. Miód, masło, mleko oraz cukier umieść w rondelku i podgrzewaj na małym ogniu do momentu rozpuszczenia cukru. Odstaw do całkowitego wystudzenia.
2. Do miodowej masy wbij jajko i wymieszaj całość trzepaczką.
3. Mąkę wymieszaj z przyprawą korzenną, kakao, sodą oraz solą. Wlej miodową masę i zagnieć ciasto do połączenia się składników.
4. Z ciasta uformuj kulę, zawiń w folię i wstaw na minimum godzinę do lodówki (najlepiej 2-3).
5. Schłodzone ciasto rozwałkuj na grubość ok. 4-5 mm i wycinaj z niego elementy przy pomocy wcześniej przygotowanego [szablonu](https://www.food2.pl/wp-content/uploads/2023/11/szablon_domek_z_piernika.pdf) lub foremek (szablon z papieru dobrze podsypać jest mąką, aby się nie przykleił do ciasta). Najlepiej jest to robić partiami bezpośrednio na papierze do pieczenia, a następnie przenosić delikatnie na blaszkę. Z pozostałego ciasta możesz wyciąć dodatkowe elementy, jak drzwi, okiennice, komin, płotek czy podstawę domku.
6. Elementy domku piecz w sporych odstępach (rosną) przez 10-12 minut w 180ºC w 3-4 turach. Następnie odstaw do wystudzenia. Najłatwiej jest sklejać domek na drugi dzień, gdy ściany będą wystarczająco sztywne, jednakże z powodzeniem można dekorować elementy lukrem już wcześniej.

**Lukier i składanie domku**

1. Przesiany cukier puder utrzyj z białkiem, aż kryształki cukru będą ledwo wyczuwalne. Lukier powinien być gęsty niczym pasta do zębów, więc w razie potrzeby dosyp więcej pudru.
2. Lukier przełóż do rękawa cukierniczego lub woreczka śniadaniowego. Obetnij końcówkę na średnicę 1-2 mm i udekoruj elementy domku. Odstaw do zastygnięcia lukru (na minimum 3 godziny, a najlepiej na całą noc). Niewykorzystany lukier możesz przechować w lodówce na następny dzień.
3. Następnie złóż domek, smarując krawędzie ścian lukrem. Najlepiej jest to robić etapami, tj. najpierw podstawę domku, a dopiero później dach i na końcu elementy dekoracyjne. Po każdym etapie należy poczekać minimum 30 minut, aż lukier wystarczająco stwardnieje. Inaczej domek może się rozjechać.
4. Gotowy domek z piernika można przechowywać przez wiele tygodni. Potrafi wytrzymać nawet rok w odpowiednio suchym miejscu.

**Wskazówki, jak upiec idealny domek z piernika:**

- Ciasto na piernik po zagnieceniu musi być dobrze schłodzone — inaczej podczas pieczenia może się zniekształcić i być nierówne. Godzina w lodówce to minimum, ale zalecam 2-3. Nie polecam zostawiać ciasta na całą noc, bo stwardnieje za bardzo. Jeśli jednak będzie chłodzone dłużej, to należy je wyjąć z lodówki na jakiś czas, aby się ogrzało.
- Elementy domku najlepiej wycinać od razu ostrym nożem lub radełkiem na blaszce pokrytej papierem do pieczenia. Inaczej mogą się zniekształcić podczas przenoszenia. Ewentualnie bezpośrednio na papierze do pieczenia, a następnie przenosić delikatnie na blaszkę razem z papierem. Poszczególne części najlepiej piec osobno lub w dużych odstępach, aby podczas wyrastania się nie połączyły. Z blaszki dopiero ściągamy je po całkowitym wystudzeniu — dopiero wtedy piernik twardnieje.
- Ściany domku z piernika powinny mieć grubość ok. 4-5 mm, aby konstrukcja była stabilna. Należy je też piec nieco dłużej niż klasyczne pierniczki (są grubsze).
- Przed przystąpieniem do działania możecie pobrać gotowy [**szablon**](https://www.food2.pl/wp-content/uploads/2023/11/szablon_domek_z_piernika.pdf), z którego zbudowałem swój domek z piernika. Dodatkowe elementy wyciąłem przy pomocy foremek do ciastek. Szablon należy wydrukować w formacie A4, najlepiej na papierze technicznym.
- Do sklejania domku, jak i jego dekoracji należy wykorzystać lukier królewski na bazie białka kurzego. Zwykły lukier może nie utrzymać konstrukcji, gdyż za wolno schnie i jest za rzadki. Podana w przepisie proporcja wystarczyła mi na prostą dekorację i sklejenie domku. Jednakże do doklejenia podstawy musiałem już dorobić lukier. Gotowy lukier można przechowywać w rękawie cukierniczym w lodówce i zużyć pozostałą część kolejnego dnia. Wystarczy go zabezpieczyć przed wysychaniem. Do lukru można dodać również barwnik (polecam w paście albo w proszku).
- Domek z piernika należy udekorować przed składaniem, a następnie zostawić lukier do zastygnięcia na kilka godzin. W pionie trudno wyciska się bardziej szczegółowe kształty. Na lukier możecie przykleić także inne elementy dekoracyjne, np. różnego rodzaju słodycze.
- Składanie piernikowej chatki najlepiej podzielić sobie na trzy etapy. Na początek sklejamy ściany boczne ze szczytowymi i odstawiamy do całkowitego zastygnięcia (minimum 30 minut). Warto je również początkowo zabezpieczyć przed przesuwaniem. Kolejno przyklejamy dach. Tutaj również dobrze coś podłożyć w punkcie podparcia. Na samym końcu zaś elementy dekoracyjne, takie jak: komin, drzwi, okiennice. Jeśli robicie podstawę, to należy zostawić ją na ostatni etap. Po kilku godzinach domek będzie już całkiem stabilny.

#wypieki 