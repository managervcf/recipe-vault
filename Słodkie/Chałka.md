## Składniki na dwie duże chałki:

- 1/2 kg mąki

- 100 g masła

- 1 szklanka mleka

- 3/4 szklanki cukru

 - opakowanie cukru wanilinowego

- 50 g świeżych drożdży + łyżeczka mleka + łyżeczka cukru

- 4 żółtka

- pół łyżeczki soli

- do posmarowania:  1 żółtko roztrzepane z łyżką mleka

- na kruszonkę:  1/4 szklanki mąki, 3 łyżki cukru, łyżka masła

 

Do dużej miski przesiać mąkę. W małej miseczce rozetrzeć drożdże z łyżeczką mleka i cukru- powinny stać się płynne.

W rondelku roztopić masło, zdjąć z palnika. Wlać zimne mleko, dodać sól, cukier i cukier wanilinowy, energicznie mieszać, a gdy mieszanka będzie letnia dodać do rondelka  żółtka i roztrzepać całość rózgą kuchenną. Na koniec wlać do mieszanki płynne drożdże. Przelać wszystko do miski z mąką i wyrabiać na gładkie ciasto przez około 5-7 minut. (Bardzo dobrze wyrabia się ciasto ręcznym mikserem z zamocowanymi hakami, które zwykle są w zestawie, a często o nich zapominamy lub rzadko używamy, a to ciasto zarabiają ciasto świetnie.) Zarobione ciasto zgarnąć sylikonową łopatką i uformować półkulę. Miskę przykryć ściereczką i odstawić w ciepłe miejsce do wyrośnięcia na około półtorej  godziny - ciasto powinno podwoić objętość.

Po tym czasie podzielić ciasto na dwie części, a każdą z tych części podzielić na 4 lub 6 kawałków. Z każdego kawałka uformować wałeczek o długości około 25 cm. Blat powinien być oprószony mąką, a dłonie można natłuścić olejem. Zapleść dwie chałki.

Film pomocniczy pokazujący jak zaplatać chałkę z 6 kawałków znajdziesz TUTAJ.

Film pomocniczy pokazujący jak zaplatać chałkę z 4 kawałków znajdziesz TUTAJ.

Chałki ułożyć na dużej płaskiej blaszce wyłożonej papierem do pieczenia, posmarować je z wierzchu olejem, nakryć folią spożywczą i odstawić na godzinę do wyrośnięcia. Po tym czasie przygotować kruszonkę rozcierając wszystkie wymienione składniki. Wyrośnięte chałki nasmarować mieszanką żółtka z mlekiem i posypać z wierzchu kruszonką.

Piekarnik rozgrzać do 190 stopni C, wstawić do niego chałki i piec przez około 17-20 minut. Po tym czasie uchylić piekarnik, a gdy chałki przestygną wyjąć je z piekarnika i pozwolić im całkowicie wystygnąć.

![chałek](http://www.mysweetworld.pl/wp-content/uploads/2017/05/cha%C5%82ka-768x1152.jpg)

#wypieki #pieczywo #śniadanie #drożdżowe 