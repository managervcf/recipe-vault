### SKŁADNIKI

 OK. 25 SZTUK

ROZCZYN

-   40 g świeżych drożdży / 4 łyżeczki (12g) drożdży instant
-   1/2 szklanki ciepłego mleka
-   2 łyżki mąki pszennej
-   1 łyżeczka cukru

CIASTO

-   3 szklanki mąki pszennej
-   szczypta soli
-   1 szklanka ciepłego mleka
-   1 jajko
-   1 łyżka cukru wanilinowego
-   1 łyżka cukru

ORAZ

-   2 jabłka (twarde i kwaśne, np. odmiany reneta)
-   masło klarowane i/lub olej roślinny do smażenia
-   cukier puder

### PRZYGOTOWANIE

-   Drożdże i jajko wyjąć wcześniej z lodówki aby się ogrzały. 

ROZCZYN

-   Przygotować **rozczyn**: do większego kubka wlać ciepłe mleko, wkruszyć drożdże, dodać 2 łyżki mąki i 1 łyżeczkę cukru. Dokładnie wymieszać i odstawić na ok. 10 minut aż rozczyn urośnie i wypełni cały kubek.

CIASTO

-   Mąką przesiać do dużej miski, dodać sól i wymieszać. Dodać rozczyn z drożdży, resztę ciepłego mleka, jajko oraz cukier wanilinowy i zwykły cukier. Stopniowo zagarniając mąkę do środka powoli zacząć mieszać składniki łyżką.
-   Gdy składniki będą już zgrubnie połączone zacząć wyrabiać ciasto (będzie ono raczej rzadkie, więc można wyrabiać mikserem lub mieszać łyżką). Wyrabiać tak przez ok. 10 minut. Przykryć ściereczką i odstawić na około **45 minut do wyrośnięcia**.
-   Po tym czasie dodać do ciasta obrane i pokrojone w kosteczkę jabłka. Wymieszać (ciasto będzie się bardzo ciągnęło) i odstawić na **ok. 10 - 15 minut** do podrośnięcia.

SMAŻENIE

-   Na patelni rozgrzać kilka łyżek masła klarowanego lub oleju - najlepiej min. ok. 3 mm warstwa tłuszczu. Moczyć łyżkę w zimnej wodzie, następnie nabierać porcje ciasta i wykładać na patelnię.
-   Smażyć przez około 2,5 minuty na umiarkowanym ogniu (podczas smażenia racuchy urosną). Przewrócić na drugą stronę i powtórzyć smażenie.
-   Usmażyć kolejną partię placków dodając więcej tłuszczu na patelnię w razie potrzeby. Warto też pozbyć się resztek smażenia z poprzedniej partii i wlać świeży tłuszcz.
-   Po usmażeniu odkładać na ręczniki papierowe. Przed podaniem oprószyć cukrem pudrem.

![racuszki](https://www.kwestiasmaku.com/sites/v123.kwestiasmaku.com/files/racuchy_drozdzowe_z_jablkami_01.jpg)

#wypieki #śniadanie #jabłka 