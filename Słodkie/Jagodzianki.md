## Składniki:
/9 sporych jagodzianek/
- 80g masła  
- ¼ szklanki (60ml) mleka lub napoju roślinnego  
- 5g drożdży instant  / 10g świeżych
- 2 szklanki (260g) mąki pszennej, najlepiej typ 650  
- ¼ szklanki (50g) cukru  
- ¼ łyżeczki soli  
- 1 jajko, roztrzepane  
- 1 łyżka kwaśnej śmietany 12% lub 18%

##### Nadzienie
- 400 – 700g jagód (wedle uznania)  
- 2 czubate łyżki mąki ziemniaczanej  
- 4 łyżki cukru waniliowego (lub więcej, nadzienie jest dość kwaśne)

- 1 jajko + 1 łyżka mleka

##### Kruszonka  
- 100g mąki pszennej  
- szczypta soli  
- 50g cukru  
- 50g masła zimnego  
- cukier gruboziarnisty

---
1. Rozpuść masło, dodaj do niego mleko. Wystudź. W dużej misce wymieszaj mąkę z cukrem, solą i drożdżami. Zrób dołek i wlej mleko z masłem, dodaj jajko, śmietanę. Wyrabiaj, aż powstanie gładkie ciasto, około 10 minut. Przykryj folią spożywczą i wstaw ciasto na noc do lodówki. Ciasto na jagodzianki podwoi swoją objetość. W lodówce nie może panować temperatura niższa niż 6 stopnie Celsjusza, bo ciasto nic nie wyrośnie!

2. Następnego dnia wymieszaj mąkę ziemniaczaną z cukrem, połącz z jagodami. Od razu przystąp do lepienia jagodzianek. Nie czekaj, w przeciwnym razie jagody zaczną puszczać sok.

3. Podsyp stolnicę mąką. Ciasto podziel na 9 identycznych części. Każdą rozwałkuj na duży placek, o średnicy około 13 cm. Każdy placek przełóż do miseczki lub kokilki. Ułóż na nim 3 – 4 łyżki jagód, uklepując dokładnie. Przeciwległe dłuższe boki nałóż na siebie, zlepiając. Następnie końcówki ciasta zawiń do środka i zlep je ich bocznymi krańcami, tak by przykryły końcówki, wchłaniając je w ciasto. Wyrównaj jagodziankę, obejrzyj ją jeszcze raz, czy aby na pewno nie ma w niej żadnego miejsca, z którego mogłaby uronić jagodowe łzy. 

4. Zawinięte jagodzianki połóż złączeniem do dołu na blaszce wyłożonej papierem do pieczenia. Przykryj ściereczką i odstaw na 1 – 2 h, do wyrośnięcia, wyraźnego „napuszenia”.

5. W międzyczasie zrób kruszonkę. Wymieszaj mąkę z cukrem i szczyptą soli. Dodaj pokrojone w kostkę masło i rozetrzyj je w mące palcami. Uformuj kulkę i wstaw do lodówki.

6. Rozgrzej piekarnik do 200 stopni Celsjusza. Wyrośnięte jagodzianki posmaruj glazurą z jajka i mleka. Trzeba to robić bardzo delikatnie, aby nie naruszyć cienkiego ciasta. Obsyp jagodzianki kruszonką i ewentualnie cukrem gruboziarnistym. Piecz przez 20 – 25 minut, do zezłocenia.

---
##### Rady/porady
1. Nie chcesz czekać całą noc? Ciasto można odstawić też do rośnięcia w temperaturze pokojowej na około 2 – 3 h, aż podwoi swoją objętość.
2. Można użyć borówek amerykańskich zamiast jagód.
3. Jeśli w lodówce było za zimno i ciasto nie wyrosło, nic straconego – odstaw je na godzinę w temperaturze pokojowej, a następnie nadziewaj jagodzianki i leć zgodnie z przepisem, ewentualnie wydłużając drugie leżakowanie.


![jagodzianki](https://www.rozkoszny.pl/wp-content/uploads/2020/07/DSC08200-Du%C5%BCy.jpg.webp)


#wypieki #deser #jagody #drożdżowe 