## Składniki na spód:

-   250 g ciasteczek Oreo, bez kremu (lub maślanych ciastek kakaowych lub Digestive)
-   60 g masła, roztopionego

Ciastka i masło wrzucić do malaksera i zmiksować do otrzymania masy ciasteczkowej o konsystencji mokrego piasku.

Wysoką tortownicę o średnicy 23 cm wyłożyć papierem do pieczenia, samo dno. Na papier wysypać ciasteczka. Wyrównać, dokładnie wklepać w dno formy i jej boki do połowy.

Schłodzić w lodówce do czasu przygotowania masy serowej.

Formę dwukrotnie owinąć z zewnątrz folią aluminiową (od dołu i boki, nie górę) – sernik będzie pieczony w kąpieli wodnej, więc woda nie może się dostać do formy.

## Składniki na masę serową:

-   1000 g twarogu półtłustego lub tłustego, zmielonego przynajmniej dwukrotnie
-   4 jajka
-   1 puszka mleka skondensowanego słodzonego (ok. 400 g)
-   1 łyżeczka ekstraktu z wanilii
-   1 łyżka mąki ziemniaczanej
-   1 łyżka mąki pszennej

Wszystkie składniki powinny być w temperaturze pokojowej.

W misie miksera umieścić wszystkie składniki i zmiksować (lub utrzeć ręcznie) tylko do połączenia się składników. Uwaga: nie miksować/nie ucierać zbyt długo, by niepotrzebnie nie napowietrzać masy serowej.

Na spód ciasteczkowy przelać masę serową.

Piec w temperaturze 160ºC (bez termoobiegu), w kąpieli wodnej*, przez około 60 minut lub dłużej. Gotowy sernik powinien być ścięty na całej powierzchni i sprężysty przy dotyku patyczkiem, szczególnie na środku. Wystudzić w piekarniku, następnie wyjąć, włożyć do lodówki na kilka godzin lub całą noc.

Na schłodzony sernik wylać gęstniejącą polewę z makarui, rozprowadzić po powierzchni sernika, schłodzić przez chwilę do jej zastygnięcia, podawać.

## Polewa z marakui:

-   125 ml (pół szklanki) pulpy z owoców marakui (około 6 małych lub 3 – 4 większe owoce)
-   1 łyżeczka żelatyny (4 g) lub 1 listek żelatyny

Żelatynę zalać małą ilością zimnej wody, tylko do jej przykrycia, odstawić do napęcznienia.

Pulpę z marakui podgrzać w garnuszku, prawie do wrzenia, zdjąć z palnika. Dodać napęczniałą żelatynę i dokładnie wymieszać do jej rozpuszczenia. Przestudzić i lekko schłodzić, do jej zgęstnienia.

* Sernik pieczemy w kąpieli wodnej: kąpiel wodna polega na tym, że formę z sernikiem wkładamy do większej formy lub naczynia żaroodpornego, do którego nalewamy wrzącej wody do połowy wysokości formy z masą serową. Sernik pieczony jest z parą wodną a więc w bardzo wysokiej wilgotności. Dzięki parze wodnej sernik piecze się w jednakowym stopniu w każdym miejscu, nawet na środku, nie pęka po upieczeniu i zachowuje idealną kremową konsystencję.

#ciasto #wypieki #święta #marakuja