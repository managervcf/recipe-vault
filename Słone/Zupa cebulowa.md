#### Składniki

-   750-1000 g cebuli (przypominam, że 1000 g to 1 kg ;) )
-   1/4 kostki masła + 3 łyżki oliwy lub oleju roślinnego
-   1 łyżeczka soli morskiej
-   150 ml białego wina
-   ok. 1 litra bulionu (ja lubię drobiowy, który gotuję na włoszczyźnie z dodatkiem ziela angielskiego, liści laurowych, białego pieprzu i tymianku)
-   kilka gałązek świeżego tymianku – dla mnie to MUST w zupach cebulowych. Zresztą, ja zawsze mam w lodówce pęczek ciętego tymianku.

I grzaneczka:

-   bagietka pokrojona na kromki plus starty ser Gruyere (najlepiej, ale jeśli nie masz gruyera, weź inny, który się stopi – ja lubię np. Bursztyn)
----

1.  Cebulę obierz z łupinek, przekrój na pół i potnij na cienkie piórka.
2.  W garnku (ja lubię do tego celu używać żeliwnego, który długo trzyma temperaturę), rozpuść 3 łyżki masła i wlej oliwę, następnie wsyp cebulę i sól i karmelizuj 30 – 60 minut. Moim zdaniem 30 minut to absolutne minimum. Im dłużej karmelizujesz, tym cebula będzie słodsza i ciemniejsza, ale pamiętaj – ma być miękka a nie spalona ;) Dodawaj stopniowo resztę masła.
3.  Dodaj wino, zwiększ ogień i poczekaj, aż wino odparuje. Zajmie to ze 2-3 minuty.
4.  Podgrzej bulion, dodaj go do cebuli, włóż gałązki tymianku, zagotuj, zmniejsz ogień i gotuj około 20-30 minut. Następnie wyjmij gałązki tymianku, spróbuj zupy i dopraw świeżo mielonym pieprzem (i solą, jeśli uznasz, że jest za mało słone).
5.  Rozgrzej piekarnik do temp. 200-230 st („ile fabryka dała”) – najlepiej w opcji „grill”. Pokrojone kromki bagietki ułóż w formie do pieczenia, posyp serem, wstaw do piekarnika i poczekaj, aż ser się ładnie stopi. Stopi, ale nie spali. Zajmie to 3-5 minut, w zależności od Twojego piekarnika.
6.  Zupę wlej do miseczek, na wierzchu ułóż grzaneczkę i smacznego!

- proporcje są orientacyjne, ale ważne jest to, żeby dobrze skarmelizować cebulę – robimy to na malutkim ogniu, co jakiś czas mieszając, żeby cebula nie przywarła do dna garnka. Nie mieszamy intensywnie i namiętnie, bo nie chodzi nam o to, żeby z cebuli powstała pulpa – mają to być mięciutkie, słodkie cebulowe piórka.
- Ja lubię do cebulowej użyć sporej ilości masła, ale spokojnie wystarczą Ci 2-3 łyżki.

![zupa](https://whiteplate.com/wp-content/uploads/2022/11/obrazek-JPEG-77904DCA2113-1-scaled-e1669037727281.jpeg)

#zupa #cebula #niewypróbowane 