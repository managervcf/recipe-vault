## Składniki:

-   400 g boczniaków
-   1 mała lub średnia marchew - do 200 g
-   1 mały korzeń pietruszki - do 120 g
-   1 średnia cebula - około 150 g
-   1 łyżka koncentratu pomidorowego
-   3 ząbki czosnku - 15 g
-   kawałek korzenia imbiru - 20 g
-   3 łyżki oleju do smażenia
-   600 ml wody
-   przyprawy: 2 listki laurowe; czubata łyżka majeranku; 1 łyżeczka soli; 1 płaska łyżeczka słodkiej papryki; pół łyżeczki pieprzu; po sporej szczypcie ostrej papryki i gałki muszkatołowej
-   do podania: natka pietruszki i pieczywo

---
1. Boczniaki przepłucz delikatnie zimną wodą, a następnie osusz je na sitku oraz dokładniej na ręczniku papierowym. Grzyby pokrój dowolnie w paski. Twardsze ogonki również kroimy. Tylko wyjątkowo twarde i "brzydkie" końcówki można odkroić.
2. Cebulę obierz i posiekaj w dużą kostkę. Marchew i korzeń pietruszki obierz cienko i zetrzyj na tarce, na dużych oczkach. Do garnka wlej trzy łyżki oleju do smażenia. Dodaj przygotowane warzywa oraz dwa listki laurowe (u mnie świeże). Od razu wsyp też łyżeczkę soli oraz pół łyżeczki pieprzu. Dodałam tym razem pieprz czarny, ale tylko dlatego, że skończył mi się pieprz biały, który do tych flaczków pasuje jeszcze bardziej.
3. Porada: Warto wiedzieć, że zarówno marchew, jak i pietruszka, a nawet cebula, czosnek oraz koncentrat, to składniki które sprawiają, że zupa wychodzi dość słodka. Dodajemy do niej potem imbir oraz chili dla dodatkowego zaostrzenia smaku, jednak będzie ona nadal słodkawa. Można zetrzeć o połowę mniej np. marchewki, za to dodać do zupy więcej boczniaków. Zupa będzie wówczas mniej słodka. Na tym etapie do garnka można też dodać jedno, rozgniecione ziele angielskie oraz kawałek startego korzenia selera.
4. Ganek umieść na płycie. Ustaw średnią moc palnika i zacznij podsmażać warzywa z przyprawami. Mieszaj całość przy pomocy drewnianej łyżki. Warzywa nie powinny się jednak przypalać, zatem w razie potrzeby zredukuj moc palnika. Warzywa smaż tak łącznie 10 minut (bez przykrywki).
5. Po tym czasie do garnka dodaj też pokrojone w paski boczniaki. Trzy ząbki czosnku oraz kawałek świeżego imbiru o wadze około 20 gramów obierz i pokrój w plasterki lub przepuść przez praskę, czy też zetrzyj na tarce. Ja wolę czuć kawałki imbiru, więc kroję go w plasterki i dodatkowo jeszcze na mniejsze kawałki. Całość wymieszaj i podsmażaj przez kolejne 5 minut.
6. Kolejno do garnka wlej 600 ml wody. Dodaj: łyżkę koncentratu pomidorowego; czubatą łyżkę suszonego majeranku; płaską łyżeczkę słodkiej papryki; po sporej szczypcie ostrej papryki i gałki muszkatołowej. Wymieszaj zupę. Garnek przykryj przykrywką i gotuj całość przez 20 minut na małej lub trochę wyższej mocy palnika (zupa ma się gotować, ale nie za mocno).
7. Pod koniec gotowania sprawdź smak zupy i zdecyduj, czy chcesz ją jeszcze doprawić. Być może dodasz więcej pieprzu, soli lub chili. Jeśli flaczki z boczniaków wyjdą Ci bardzo gęste, a wolisz rzadsze zupy, to śmiało dodaj do garnka trochę wody i ponownie zagotuj zupę.

#zupa #boczniaki #grzyby #goście 