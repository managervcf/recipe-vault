**Składniki**

- 500 g mąki pszennej
- 5 łyżek cukru
- ponad 3/4 szklanki mleka - około 200 ml
- 50 g świeżych drożdży
- pół kostki masła - 100 g
- 2 żółtka dużych jajek
- szczypta soli

1. Bułeczki drożdżowe szykujemy w jednej misce. Wybierz zatem sporą miskę szklaną lub metalową. Wsyp dwie saszetki drożdży suchych lub wkrusz 50 gramów drożdży świeżych (w zależności od tego, jakich drożdży używasz). Dodaj też pięć łyżek cukru oraz cztery łyżki mąki pszennej, które zabierasz z odważonych 500 gramów mąki.  
2. Tak, jeśli używasz drożdży suchych, to z nich również będziesz szykować buzujący zaczyn. Mimo, że teoretycznie nie ma takiej potrzeby, to suche drożdże łatwiej połączą się w ten sposób z reszta składników i będą lepiej pracować.
3. Do miski wlej również całe mleko. Będzie to około 200 ml ciepłego mleka (temperatura mleka nie powinna przekraczać 30 stopni). Przy pomocy łyżki wymieszaj wszystkie składniki. Mąkę i drożdże rozetrzyj, by powstał jednolity, rzadki płyn. Zapewne zazwyczaj dajesz znacznie mniej mleka do zrobienia zaczyny na drożdżach, ale tutaj wlewamy całe ciepłe mleko.. tak ma być, wszystko się zgadza :)
4. Miskę z zaczynem przykryj ściereczką lub zakryj folią przezroczystą i odstaw w ciepłe miejsce na 15 minut. Zaczyn powinien urosnąć, zgęstnieć i bardzo się spienić (w razie czego poczekaj jeszcze 10 minut). Miskę możesz też od razu włożyć do lekko nagrzanego piekarnika - temperatura nie wyższa niż 35 stopni. Wówczas zaczyn szybciej zacznie pracować. Ta metoda sprawdza się szczególnie zimą, gdy w domu nie jest już tak ciepło.
5. Do miski z pieniącym się zaczynem dodaj niecałe 500 gramów mąki (bez 4 łyżek), roztopione i przestudzone masło, szczyptę soli oraz dwa żółtka jajek. Uwaga - masło można w ostateczności zastąpić też olejem roślinnym w tych samych proporcjach.   
6. Ciasto dokładnie wymieszaj i zacznij wyrabiać. Ja na początku ciasto drożdżowe wyrabiam chwilę dłońmi a następnie przenoszę pod mikser z hakami do ciasta drożdżowego. Ciasto wyrabiaj nawet 10 minut. Im dłużej, tym lepiej. Pod koniec powinno zamienić się w elastyczną kulę.
7. Ciasto przykryj ściereczką bawełnianą lub folią i odstaw do wyrastania na pełną godzinę. Najlepiej włóż je do lekko nagrzanego piekarnika - temperatura nie wyższa niż 35 stopni. Po godzinie ciasto powinno urosnąć nawet trzykrotnie.
8. Wyrośnięte ciasto na drożdżowe bułeczki wyłóż na czysty blat i podziel na dwanaście równych kawałków. Ciasto powinno ważyć około 1000 gramów, więc na jedną bułeczkę wypada około 83 gramów ciasta.  
9. Ciasto nie powinno się kleić, więc nie ma potrzeby podsypywania mąką. Każdy kawałek uformuj w dłoniach w kulkę. Każdą kulkę kładź na blaszkę wyłożoną papierem do pieczenia. Zachowaj między bułeczkami spore odstępy. Bułeczki drożdżowe już po uformowaniu zaczynają ponownie rosnąć.
10. Takie bułeczki są już gotowe do pieczenia. Możesz je jednak dodatkowo posmarować roztrzepanym jajkiem. Możesz też do roztrzepanego jajka dodać trochę cukru trzcinowego lub też cukru waniliowego.
11. Blaszkę z przygotowanymi do pieczenia bułeczkami drożdżowymi można od razu umieścić w piekarniku nagrzanym do 180 stopni. Wybierz środkową półkę w piekarniku i ustaw opcję grzania góra/dół. Bułeczki piecz około 22 minut. Bułeczki drożdżowe można wyjąć z piekarnika od razu po upieczeniu.

![](https://cdn.aniagotuje.com/pictures/articles/2018/09/128936-v-1080x1552.jpg)

#pieczywo #wypieki #drożdżowe 