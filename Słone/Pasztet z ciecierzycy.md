## Składniki:
- 2 puszki ciecierzycy - około 500 g po odsączeniu z zalewy
- 2 średnie marchewki - około 200 g
- 2 średnie korzenie pietruszki - około 250 g
- 6 większych pieczarek - około 300 g
- 1 średnia cebula - około 160 g
- 3 ząbki czosnku - 15 g
- 1/4 szklanki wody - do 65 ml
- pół szklanki Tahihi - około 150 g
- 2 łyżki bułki tartej - 20 g
- 2 średnie jajka
- 4 łyżki oleju do smażenia
- przyprawy: dwie płaskie łyżeczki słodkiej papryki; po płaskiej łyżeczce soli i pieprzu i majeranku oraz szczypta kminku mielonego

Forma do pieczenia: np. keksówka o wymiarach wewnętrznych 10 x 30 cm.

Do zrobienia pasztetu potrzebujesz około 500 gramów ugotowanej ciecierzycy. Użyłam tym razem ciecierzycy z puszki. Dwie puszki o wadze 400 gramów po odsączeniu zalewy dały mi niecałe 500 gramów gotowej do użycia ciecierzycy. 

Porada: Jeśli nie chcesz używać ciecierzycy z puszki, to dzień przed pieczeniem pasztetu, 250 gramów ciecierzycy suchej zalej wodą i odstaw do namoczenia na całą noc. Użyj do tego przegotowaną, letnią wodę. Wody wlej tyle, by wystawała na 10 cm ponad ciecierzycę. Następnego dnia rano ciecierzycę razem z wodą po moczeniu umieść w garnku i posól (wystarczy niecałe pół łyżeczki soli). Gotuj ją do miękkości. Może to potrwać od 1-1,5 godziny. Gotową ciecierzycę przełóż na sitko do przestudzenia.  

Nagrzej dużą patelnię z grubym dnem. Zmniejsz moc palnika do trochę wyższej niż średnia. Dodaj cztery łyżki oleju roślinnego do smażenia. Na patelnię wyłóż całą obraną i posiekaną cebulę. Odrobinę zmniejsz moc palnika i smaż cebulkę przez około 10 minut, aż zrobi się szklista i lekko rumiana. Co parę minut zamieszaj całość przy pomocy drewnianej łyżki.

Po 10 minutach dodaj też pokrojone w półplasterki pieczarki oraz obrane ząbki czosnku (bez krojenia). Całość smaż tak samo przez kolejne 15 minut.

W trakcie podsmażania cebuli z czosnkiem i pieczarkami, przygotuj sobie marchewki i pietruszki. Korzenie obierz cienko a następnie zetrzyj na tarce na grubych oczkach. Możesz użyć do tego maszynki ze specjalnymi nakładkami do ścierania warzyw. 

Do podsmażonych pieczarek z cebulą i czosnkiem dorzuć też starte marchewki i pietruszki oraz przyprawy: dwie płaskie łyżeczki słodkiej papryki; po płaskiej łyżeczce soli i pieprzu i majeranku oraz szczypta kminku mielonego. Wlej również 1/4 szklanki wody. 

Porada: Jeszcze ciekawszy smak uzyskasz dodając kumin (kmin rzymski) zamiast kminku. 

Całość dokładnie wymieszaj. Patelnię przykryj przykrywką i duś warzywa przez około 30 minut na małej mocy palnika. Po tym czasie powinny być już miękkie. 

Miękkie warzywa z patelni oraz ciecierzycę zmiel w maszynce do mielenia mięsa na dowolnych oczkach. Ja użyłam dużych oczek, ponieważ chciałam otrzymać mniej kremowy pasztet. Przygotuj sobie około pół szklanki, czyli 150 gramów pasty sezamowej. Użyłam Tahini Jasmeen. Przed przełożeniem Tahini do szklanki polecam najpierw dokładnie wymieszać pastę w opakowaniu, by połączyć olej z pastą i uzyskać gładką masę. 

Do miski ze zmielonymi warzywami oraz pastą sezamową wbij też dwa jajka i wsyp dwie łyżki bułki tartej. 

Wszystkie składniki na pasztet z ciecierzycy bardzo dokładnie wymieszaj na jednolitą masę. Formę do pieczenia pasztetu wysmaruj od środka odrobiną oleju i obsyp bułką tartą. U mnie była to metalowa forma do wypieków o wymiarach wewnętrznych 10 x 30 cm. Możesz też użyć formy szklanej lub ceramicznej. 

Masę pod pasztet przełóż ostrożnie do przygotowanej do pieczenia foremki i wyrównaj powierzchnię. Foremkę z pasztetem z ciecierzycy umieść w piekarniku nagrzanym do 180 stopni (grzanie góra/dół). Wybierz półkę o piętro niższą niż środkowa. Pasztet piecz tak około 60 minut. Z termoobiegiem ustaw 170 stopni i piecz pasztet również przez godzinę. Dobrze upieczony pasztet powinien się od góry lekko zarumienić. 
Porada: Przed umieszczeniem pasztetu w piekarniku możesz polecam posypać go odrobiną sezamu. 

Po wyłączeniu możesz od razu wyjąć formę z piekarnika, jednak pasztetu nie wyjmuj z formy póki nie przestygnie. Pasztet z ciecierzycy należy po przestudzeniu umieścić w lodówce do całkowitego schłodzenia i dopiero podawać. Na ciepło może być jeszcze lekko za luźny. Pasztecik powinno się śmiało kroić na kawałki, jednak będzie też na tyle miękki, że da radę "posmarować" nim kanapki. 

#spread #pasta #kanapki #święta #ciecierzyca #tahini #pieczarki 
